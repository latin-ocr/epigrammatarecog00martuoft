EPIGRAMMATON LIB. IV

LXXXIII

Securo nihil est te, Naevole, peius; eodem

sollicito nihil est, Naevole, te melius.
securus nullum resalutas‚ despicis omnes,

nec quisquam liber nec tibi natus homo est:
sollicitus donas, dominum regemque salutas.
invitas. Esto, Naevole‚ sollicitus.

LXXXIV
Non est in populo nec urbe tota
a se Thaida qui probet fututam,

cum multi cupiant rogentque multi.
Tam casta est, rogo, Thais? Immo fellat.

LXXXV

Nos bibimus vitro, tu murra, Pontice. Quare?
Prodat perspicuus ne duo vina calix.

LXXXVI
Si vis auribus Atticis probari,
exhortor moneoque te, libelle,
ut docto placeas Apollinari.
nil exactius eruditiusque est,
sed nec candidius benigniusque:
si te pectore, si tenebit ore,
nec rhonchos metues maligniorum,
nec scombris tunicas dabis molestas.
si damnaverit, ad salariorum

curras scrinia protinus licebit,
inversa pueris arande charta.

LXXXIII hab. T 4 liber om. BA ul. vid.
LXXXlV 2 thaidam BA
LXXXV hab. TR 2 perspicuum ΒΑ

LXXXVI 3 docte ΒΑ (e pro o) 6 tenedit CA

10

